# Conclusie

Mijn Design Challenge was:

> ### Hoe kan een herontwerp van de Klup app ervoor zorgen dat de gebruiksvriendelijkheid verhoogd wordt, zodat de app beter aansluit bij de wensen en behoeften van de gebruikers van 50 jaar en ouder?

Na prototype 0.2 heb ik de navigatie aan de onderkant van het scherm vervangen door een startpagina met grote knoppen. Vanuit het startscherm kan de gebruiker naar de verschillende onderdelen navigeren en via de knoppen onderin kan de gebruiker altijd makkelijk terug naar waar hij vandaan kwam.

Ik was in eerste instantie een beetje huiverig voor deze vorm van navigatie. Het is heel anders dan wat de meeste apps hebben \(ik had het zelf nog nooit eerder gezien\). Daarbij wilde ik de gebruikers niet het gevoel geven dat ze een app voor "oude mensen" voor zich hebben. Naar aanleiding van mijn onderzoek ben ik toch voor deze navigatie gegaan en dat was een schot in de roos. Zowel kluppers als niet-kluppers navigeerden met gemak door de app heen.

Naast de nieuwe navigatie en een nieuw visual design \(dat door de gebruikers als mooi en overzichtelijk wordt ervaren\), heb ik de belangrijkste missende functies toegevoegd die de gebruikers aangaven. Daarmee voldoet mijn oplossing aan al mijn _must haves_ van mijn programma van eisen. Ik durf daarom te zeggen dat ik mijn design challenge heb gehaald.

Er zijn al een aantal van mijn aanpassingen doorgevoerd in de huidige app. Zo hebben de gebruikers nu al de mogelijkheid om activiteiten en kluppers te zoeken op naam, activiteiten te filteren op datum, is het design van de activiteiten kaartjes vernieuwd en is het door-de-profielen-heen-swipen vervangen door een overzicht met kluppers.

Wat helemaal gaaf is, is dat Klup mijn prototype heeft doorgestuurd naar verschillende developers om een inschatting te maken van de tijd en kosten van het ontwikkelen ervan. Ik blijf daarom de komende tijd bij Klup werken om mijn prototype verder uit te werken en te zorgen voor een styleguide zodat toekomstige designers hiermee verder kunnen.

